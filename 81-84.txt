
हमारे शक्तिशाली ईश्वर के लिए आनन्द का गीत गाओ। याकूब के ईश्वर का जयकार करो।
गीत गाओ, डपली बजाओ, सुरीली वीणा और तानपूरा सुनाओ।
पूर्णिमा के दिन, हमारे उत्सव के दिन, नये मास की तुरही बजाओ।
यही इस्राएल का विधान है, याकूब के ईश्वर का आदेश है।
जब वह मिस्र के विरुद्ध उठ खडा हुआ, तो उसने यूसुफ़ के लिए यह नियम बनाया। उसने एक अपरिचित वाणी को यह कहते सुना,
मैंने उनके कन्धों पर से भार उतारा और उनके हाथ टोकरों से मुक्त हो गये।

तुमने संकट में मेरी दुहाई दी और मैंने तुम को छुडाया। मैंने अदृश्य रह कर तुम को मेघ के गर्जन में से उत्तर दिया। मैंने मरीबा के जलाशय के पास तुम्हारी परीक्षा ली।
"मेरी प्रजा! मेरी चेतावनी पर ध्यान दो! इस्राएल! मेरी बात सुनो!
तुम्हारे बीच कोई पराया देवता नहीं रहेगा, तुम किसी अन्य देवता की आराधना नहीं करोगे।
मैं ही तुम्हारा प्रभु-ईश्वर हूँ। मैं तुम्हें मिस्र देश से निकाल लाया। अपना मुँह पूरा-पूरा खोलो और मैं उसे भर दूँगा।
"मेरी प्रजा ने मेरी वाणी पर ध्यान नहीं दिया, इस्राएल ने मेरी एक भी नहीं मानी।

इसलिए मैंने उस हठधर्मी प्रजा का परित्याग किया और वह मनमाना आचरण करने लगी।
ओह! यदि मेरी प्रजा मेरी बात सुनती, यदि इस्राएल मेरे पथ पर चलता,
तो मैं तुरन्त ही उनके शत्रुओं को नीचा दिखाता और उनके अत्याचारियों पर अपना हाथ उठाता।
तब ईश्वर के बैरी मेरी प्रजा की चाटुकारी करते और उनकी यह स्थिति सदा के लिए बनी रहती,
जब मैं इस्राएल को उत्तम गेहूँ खिलाता और उसे चट्टान के मधु से तृप्त करता।"


ईश्वर स्वर्गसभा में उठ खडा हुआ है। वह देवताओं के बीच न्याय करता है।
"तुम कब तक दोषियों का पक्ष लेकर अन्यायपूर्ण निर्णय देते रहोगे?
निर्बल और अनाथ की रक्षा करो; दरिद्र और दीन-हीन को न्याय दिलाओ।
निर्बल और दरिद्र का उद्धार करो; उन्हें दुष्टों के पंजे से छुडाओ।
"वे न तो जानते हैं और न समझते हैं; वे अन्धकार में भटकते रहते हैं। पृथ्वी के सब आधार डगमगाने लगे हैं।
मैं तुम से कहता हूँ कि तुम देवता हो, सब-के-सब सर्वोच्च ईश्वर के पुत्र हो।

तब भी तुम मनुष्यों की तरह मरोगे; शासकों की तरह ही तुम्हारा सर्वनाश होगा।"
ईश्वर! उठ और पृथ्वी का न्याय कर, क्योंकि समस्त राष्ट्र तेरे ही हैं।
ईश्वर! मौन न रह। ईश्वर! शान्त और निष्क्रिय न रह।
देख! तेरे शत्रु सक्रिय हैं, तेरे बैरी सिर उठा रहे हैं।
वे तेरी प्रजा के विरुद्ध षड्यन्त्र रचते और तेरे कृपापात्रों के विरुद्ध परामर्श करते हैं।
वे कहते हैं, "चलो, हम उन्हें राष्ट्र नहीं रहने दें, इस्राएल का नाम किसी को याद न रहे"।
वे एकमत हो कर परामर्श करते हैं, वे तेरे विरुद्ध परस्पर सन्धि करते हैं-

एदोम और इसमाएल के निवासी, मोआबी और हागार के वंशज,
गबाली, अम्मोनी, अमालोकी, फिलिस्तिया और तीरुस के निवासी।
अस्सूरी भी उन से मिल गये और उन्होंने लोट के पुत्रों का हाथ मजबूत किया।
उनके साथ वैसा कर, जैसा तूने मिदयान के साथ किया था, जैसा तूने कीशोन नदी के पास सीसरा और याबीन के साथ किया था।
एनदोर में उनका विनाश हुआ था; वहाँ वे भूमि की खाद बन गये थे।

उनके राजकुमारों को ओरेब और ज़एब के सदृश बना दे, उनके सब सामन्तों को ज़बह और सलमुन्ना के सदृश,
जो यह कहते थे, "हम ईश्वर के चरागाहों को अपने अधिकार में कर लें"।
मेरे ईश्वर! उन्हें बवण्डर के पत्तों के सदृश, पवन में भूसी के सदृश बना दे।
जिस तरह आग जंगल को भस्म कर देती है, जिस तरह ज्वाला पर्वतों को जलाती है;
उसी तरह अपने तूफान से उनका पीछा कर, अपनी आँधी से उन्हें आतंकित कर।

प्रभु! उनका मुख कलंकित कर, जिससे लोग तेरे नाम की शरण आयें।
वे सदा के लिए लज्जित और भयभीत हों और कलंकित हो कर नष्ट हो जायें।
वे जान जायें कि तेरा ही नाम प्रभु है, तू ही समस्त पृथ्वी पर सर्वोच्च ईश्वर है।
विश्वमण्डल के प्रभु! कितना रमणीय है तेरा मन्दिर!
प्रभु का प्रांगण देखने के लिए मेरी आत्मा तरसती रहती है। मैं उल्लास के साथ तन-मन से जीवन्त ईश्वर का स्तुतिगान करता हूँ।



गौरेया को बसेरा मिल जाता है, अबाबील को अपने बच्चों के लिए घोंसला। विश्वमण्डल के प्रभु! मेरे राजा! मेरे ईश्वर! मुझे तेरी वेदियाँ प्रिय हैं।
तेरे मन्दिर में रहने वाले धन्य हैं! वे निरन्तर तेरा स्तुतिगान करते हैं।
धन्य हैं वे, जो तुझ से बल पा कर तेरे पर्वत सियोन की तीर्थयात्रा करते हैं!
वे सूखी घाटी पार करते हुए उसे निर्झर भूमि बनाते हैं- प्रथम वर्षा उसे आशीर्वाद प्रदान करती है।
चलते-चलते उनका उत्साह बढता है और वे सियोन में प्रभु के सामने उपस्थित होते हैं।
विश्वमण्डल के प्रभु! मेरी प्रार्थना सुन। याकूब के ईश्वर! ध्यान देने की कृपा कर।



ईश्वर! हमारे रक्षक! हमारी सुधि ले, अपने अभिषिक्त पर दयादृष्टि कर।
हजार दिनों तक और कहीं रहने की अपेक्षा एक दिन तेरे प्रांगण में बिताना अच्छा है। दुष्टों के शिविरों में रहने की अपेक्षा ईश्वर के मन्दिर की सीढियों पर खडा होना अच्छा है;
क्योंकि ईश्वर हमारी रक्षा करता और हमें कृपा तथा गौरव प्रदान करता है। वह सन्मार्ग पर चलने वालों पर अपने वरदान बरसाता है।
विश्वमण्डल के प्रभु! धन्य है वह, जो तुझ पर भरोसा रखता है!